ВИДА. Ти си луда. Какво може да стане?
ЕЛИЦА. Като гледам мъжете как се карат, какви думи си думат…
ВИДА. Мъжете са мъже. Те може да се поскарат и пак да се сдобрят. Какво страшно има?
ЕЛИЦА. Не знам. Може от болестта ми да е. Андрея снощи казваше…
ВИДА. Какво казваше?
ЕЛИЦА. Ще те кача, кай, на каруцата и ще те заведа в града на доктор.
ВИДА. Ами пари? Отде ще вземе пари? Андрея с лопата ли ги рине парите?
ЕЛИЦА. Аз, кай, ще намеря пари.
ВИДА. Кой ще му даде, свекърът ли? Не го ли видиш какъв трепери над парата. Хората казват, че бил имал пари. Де са те? Кой ги е видял? Ний не сме му виждали парите. Той все си е бил скъперник, ама сега… Туй най дето трябва в къщи — сол, газ, сапун, — с каква мъка се купува. А ти — доктор. Остави, остави. Хич не си туряй таквоз нещо на ума.